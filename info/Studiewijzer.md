# Collectieve Intelligentie<br><span class="small">Studiewijzer</span>

*Versie: April 2019*

Door het verzamelen van informatie over gebruikers van websites kunnen we een hoop leren over deze mensen, maar ook over groepen gebruikers. Collectieve Intelligentie verwijst naar het verwerken en begrijpen van dit soort informatie om gebruikers uiteindelijk beter te kunnen bedienen. Dit wordt bijvoorbeeld gedaan door een profiel samen te stellen en aanbevelingen te doen voor alternatieve producten (recommendersystemen), of door de volgorde van resultaten bij een zoekopdracht te optimaliseren met behulp van de schijnbare interesses van een gebruiker (rankingsystemen).

In dit vak gaan we je leren hoe je dit soort informatie kan verkennen, verwerken, hoe je middels analyse interessante aspecten kunt vinden, en hoe je deze informatie kunt gebruiken om een recommender- of rankingsysteem te maken. In de eerste vijf weken leer je de technieken die nodig zijn om een recommender system te bouwen. Daarna krijg je in een groepsopdracht de ruimte om deze technieken toe te passen op een case en je creativiteit de vrije loop te laten.

## Contact

Stuur een mail naar <progik@mprog.nl> of spreek je assistent of docent aan. Voor uitzonderingen en persoonlijke afspraken moet je altijd een mail sturen naar <progik@mprog.nl>.

Jelle van Assema  
*docent*

Simon Pauw  
*docent*

Wouter Vrielink  
*docent*

Martijn Stegeman  
*examinator*  

## Voorkennis

We verwachten dat je flink geoefend hebt met programmeren in Python en met basale statistische begrippen.

## Wat gaan we doen?

De verwachting is dat je zo'n 21 uur per week aan dit vak kwijt bent. Houd er rekening mee dat je best wat meer tijd kwijt kan zijn, studenten verschillen nu eenmaal en programmeren kost tijd.

| Weken  | Activiteit    | Deadline   |
| ------ | ------------- | ---------- |
| Week 1 | Opdracht 1    | wo 3  apr  |
| Week 2 | Opdracht 2    | vr 12 apr  |
| Week 3 | Opdracht 3    | wo 17 apr  |
| Week 4 | Tentamen (let op: geen digitale toets)      | wo 24 apr  |
| Week 5 | Opdracht 4    | vr 3  mei  |
| Week 6 | Groepsproject |            |
| Week 7 | Groepsproject |            |
| Week 8 | Groepsproject | wo 22 mei  |
| Week 9 | Hertentamen (let op: geen digitale toets)   | di 28 mei  |

Om het vak te halen moet je minimaal een 5.5 gemiddeld halen voor de individuele opdrachten en een 5.5 voor het tentamen. Om mee te mogen doen aan het groepsproject moet je dus ook minimaal een 5.5 gemiddeld hebben gehaald voor de individuele opdrachten.

Elke week is er een hoorcollege op maandag. Deze hoorcolleges vormen een fundamenteel onderdeel van het vak en de behandelde stof is dan ook tentamenstof. Het is jouw eigen verantwoordelijkheid om te zorgen dat je goed op de hoogte bent van de inhoud van deze colleges. Het is belangrijk dat je notities uitwisselt met medestudenten als je een hoorcollege zou missen.

Elke week heb je twee laptopcolleges. Daar kun je inhoudelijke vragen stellen over het programmeerwerk. De groepen zijn zo ingedeeld zodat iedereen echt hulp kan krijgen. Er is geen ruimte om een laptopcollege in te halen of een ander laptopcollege bij te wonen.

Op vrijdag is er vaak een extra hulp college. Deze staan op Datanose ingeroosterd als hoorcolleges. Hier kan je terecht voor extra ondersteuning bij de stof en de opdracht.

Het eindcijfer is gebaseerd op de tussencijfers die je krijgt voor de individuele opdrachten (20%), het cijfer van het tentamen (40%) en het cijfer voor het groepsproject (40%).

## Tentamen

Hier volgt een overzicht van de stof voor het tentamen.

- de begrippen bij de individuele opdrachten uit weken 1 t/m 3
- de inhoud van de (gast)colleges in weken 1 t/m 3

Omdat er maar één tentamen is, zal de herkansing al in week 9 van het vak plaatsvinden. Zo heb je genoeg ruimte om je voor te bereiden en liggen de colleges nog vers in je geheugen.


## Voorbereiding

Besef je dat dit vak meer tijd kost dan de 6 tot 8 contacturen in de week. Het is belangrijk dat je zelfstandig aan de slag gaat en goed gebruik maakt van de laptopcolleges. We verwachten daarom dat je bent begonnen aan de opdracht vóór het eerste laptopcollege van de week.  


## Feedback

Elke week worden je opdrachten beoordeeld en krijg je feedback over de gekozen oplossing en hoe het gemaakte programma in elkaar steekt. Je cijfer stellen we samen uit twee factoren op een schaal van 1 t/m 5:

* Correctness --- klopt de uitkomst van jouw programma?
* Design --- is het programma leesbaar en goed ontworpen?

Correctness maakt 70% op van het cijfer en design 30%. Op een Nederlandse schaal van 1 t/m 10 kan je het cijfer dan zo berekenen:

    punten = 0.7 * correctness + 0.3 * design
    cijfer = (punten - 1) / (5 - 1) * 9 + 1


## Deadlines

Mis je de deadline voor een individuele opdracht, dan kun je binnen twee dagen alsnog de opdracht inleveren, maar je krijgt dan 1 punt minder. Mis je deze extensie van de deadline ook, dan kan je binnen zes dagen na de orginele deadline de opdracht inleveren. Je krijgt dan twee punten minder. Later dan zes dagen na de oorspronkelijke deadline is er geen ruimte meer om opdrachten in te leveren.


## Samenwerken, fraude en plagiaat

Samenwerken is voor de individuele opdrachten van dit vak niet toegestaan. Tijdens de laptopcolleges is het natuurlijk prima als je de opgave bespreekt met de student die naast je zit. Het is echter <strong>niet toegestaan</strong> om delen van code van je medestudenten, of van internet, over te nemen.

Een belangrijk verschil dus: je kunt discussiëren over de manier waarop je een probleem aanpakt, maar je kopieert nooit code van anderen. Om het jezelf niet moeilijk te maken kijk je dus doorgaans ook niet op het scherm van een ander.

Als je merkt dat je zodanig aan het overleggen bent dat je dezelfde code krijgt als de student die naast je zit, wordt het tijd om te stoppen en de assistent om hulp te vragen. Als dit gebeurt gaan we je vragen niet meer bij elkaar te zitten.

Kom je in tijdnood? Laat je niet verleiden tot het plegen van plagiaat. Je kunt de opdracht binnen zes dagen alsnog inleveren. We willen het graag zo oplossen dat jij het vak zelfstandig kunt halen. Vraag je docent om hulp als je er niet meer uitkomt!

Voor het groepsproject geldt iets soortgelijks, maar binnen de groep wordt er natuurlijk gewoon samengewerkt.

## Plagiaatregeling

Fraude volgens de UvA: *"Het handelen of nalaten van een student waardoor een juist oordeel over zijn kennis, inzicht en vaardigheden geheel of gedeeltelijk onmogelijk wordt."*

We gebruiken bij de beoordeling van de opdrachten plagiaatdetectie. Als blijkt dat je opgave geheel of gedeeltelijk overeenkomt met een andere inzending of een uitwerking van internet, dan zijn er twee mogelijkheden.

* Er is een bronvermelding: in dat geval voldoe je niet aan de eis van het zelfstandig maken van de opgaven en wordt je inzending afgekeurd. Omdat dit meestal na de deadline is betekent dat doorgaans dat je het vak dit jaar niet kunt afronden.

* Er is geen bronvermelding: in dat geval rapporteren we aan de examencommissie welke inzendingen overeenkomen, waarna de commissie beslist over te nemen maatregelen.

In eerdere jaren is één student uitgesloten van deelname na het kopiëren van een practicumopdracht. Andere studenten hebben een waarschuwing gekregen.

Zie ook:

* de [fraude- en plagiaatwebsite](http://www.uva.nl/plagiaat), en
* de onderwijs- en examenregeling van Informatiekunde.
