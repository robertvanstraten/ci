# Programmeren KI<br><span class="small">Studiewijzer</span>

*Versie: November 2018*

Dit vak begint bij het begin. Je leert over programmeren in het algemeen, en je leert programmeren in twee programmeertalen. Je maakt kennis met allerlei technieken voor het omzetten van een probleemomschrijving naar een programma dat het probleem oplost. Je leert over het verband tussen de computer en de programma’s die er op draaien. De opdrachten beslaan het grootste deel van het vak en gaan over allerlei problemen uit bijvoorbeeld de wereld van cryptografie, biologie, economie en gaming.

## Contact

Stuur een mail naar <progki@mprog.nl> of spreek je assistent of docent aan.
Voor uitzonderingen en persoonlijke afspraken moet je altijd een mail sturen naar <progki@mprog.nl>.

Martijn Stegeman  
*coördinator*  
mail: <stegeman@uva.nl>

Jelle van Assema  
*docent*

## Voorkennis

Er is geen enkele voorkennis vereist. Dit is een cursus die op jouw niveau wordt gegeven. Zowel voor studenten die helemaal niet bekend zijn met programmeren als voor studenten die wat meer ervaren zijn. Als je al eerder bij een andere opleiding een inleidend programmeervak hebt gevolgd is dit vak niet voor jou, en moet je vrijstelling aanvragen bij de examencommissie.

## Activiteiten

De verwachting is dat je zo'n 21 uur per week aan dit vak kwijt bent. Houd er rekening mee dat je best wat meer tijd kwijt kan zijn, studenten verschillen nu eenmaal. Als je nog niet eerder geprogrammeerd hebt moet je even over een drempel heen voordat je het begint te begrijpen.

Er zijn elke week opdrachten, maar in de tentamenweken enkel tentamens. Om het vak te halen moet je in principe alle opdrachten inleveren en meedoen aan beide tentamens. De opdrachten die je inlevert moet je dusdanig hebben geprobeerd dat wij een betekenisvolle beoordeling kunnen geven.

Elke week heb je drie laptopcolleges. Daar krijg jij goed de ruimte om inhoudelijke vragen te stellen. De klassen zijn zo ingedeeld zodat iedereen echt hulp kan krijgen. Aanwezigheid bij de laptopcolleges is verplicht. Er is verder geen ruimte om een laptopcollege in te halen, of een ander laptopcollege bij te wonen.

Het eindcijfer is gebaseerd op de tussencijfers die je verdient bij de opdrachten (in totaal 60%) en de cijfers van de twee tentamens (40%). Voor de precieze wegingen van opdrachten kijk je even bij het kopje "Opdrachten". Om het vak te halen dien je gemiddeld een 5.5 voor de tentamens te halen. Dit is belangrijk omdat je zo in een gecontroleerde omgeving laat zien dat je er echt iets van begrijpt.

In de eerste vier weken ben je ook bezig met het basisboek programmeren. Jij krijgt van ons het boek en werkt deze zelfstandig door. Zodra jij er klaar voor bent kom je een toetsje maken voor elk hoofdstuk. In totaal zijn er 10 hoofdstukken en dus 10 toetsjes. Deze toetsjes maak je op locatie op papier. Dat kost je niet lang, maar een paar minuten per toetsje, dus we raden je zeker aan om er gelijk meerdere te doen. Je dient alle 10 toetsen te halen voor het eerste deeltentamen, je krijgt hier geen cijfer voor. Haal je een toetsje niet, dan mag je deze gewoon herkansen. Wij kijken de toetsjes ter plekke na en bespreken de uitkomst meteen. Zo kunnen wij je gelijk helpen. Voor de toetsmomenten deel je jezelf in via deze **calendly link coming soon**. Het zijn sloten van 20 minuten, dus je hebt zeker genoeg tijd om 3 toetsjes in 1 slot te doen.

| Weken  | Activiteit    | Taal       | Deadline   |
| ------ | ------------- | ---------- | ---------- |
| Week 1 | Opdrachten    | Scratch    | 30 okt     |
|        | Opdrachten    | C          | 2 nov      |
| Week 2 | Opdrachten    | C          | 9 nov      |
| Week 3 | Opdrachten    | C          | 16 nov     |
| Week 4 | Tentamen 1    |            |            |
| Week 5 | Opdrachten    | Python     | 30 nov     |
| Week 6 | Opdrachten    | Python     | 7 dec      |
| Week 7 | Opdrachten    | Python     | 14 dec     |
| Week 8 | Tentamen 2    |            |            |

## Voorbereiding

Vóór aanvang van week 1 t/m 3 is er elke week een videocollege. We verwachten dat je dit college hebt bekeken, en bent begonnen aan de opdracht voor het eerste laptopcollege van de week.

## Deadlines

Je zult alle opdrachten moeten inleveren om het vak te halen. Mis je de deadline, dan kan je binnen 24 uur alsnog de opdracht inleveren, maar je krijgt dan 1 punt minder. Mis je deze extensie van de deadline ook, dan kan je binnen zes dagen na de deadline de opdracht inleveren. Je krijgt dan twee punten minder. Later dan zes dagen na de oorspronkelijke deadline is er geen ruimte meer om opdrachten in te leveren. Je kan dan het vak niet meer halen dit jaar.

## Opdrachten

De opdrachten doe je gedeeltelijk in de klas, maar ze zijn groot, dus thuiswerken is noodzakelijk. We rekenen op ongeveer 20 uur voor de opdrachten van de week, en je hebt 6 uur aan laptopcolleges per week.

Hier vind je hoeveel percent elke opdracht meetelt voor het eindcijfer. In totaal is dit 60%.

| Opdracht      | % van het eindcijfer |
| ------------- | ---------------------|
| Scratch       | 0%                   |
| Mario         | 5%                   |
| Cash          | 5%                   |
| Caesar        | 5%                   |
| Vigenere      | 5%                   |
| Find          | 4%                   |
| Fifteen       | 6%                   |
| Mario.py      | 2%                   |
| Caesar.py     | 2%                   |
| Find.py       | 2%                   |
| Tweet         | 4%                   |
| Climate       | 4%                   |
| Sudoku        | 6%                   |
| Adventure     | 10%                  |

### Becijfering van de opdrachten

Elke week worden je opdrachten beoordeeld op de volgende factoren op een schaal van 1 t/m 5:

* Correctheid --- doet het programma wat de gebruiker mag verwachten?
* Ontwerp --- hoe ordelijk is je code?
* Stijl --- hoe leesbaar is je code?

Correctness wordt automatisch nagekeken door middel van `check50`. Dat is een tool die jij zelf ook bij elke opdracht kan gebruiken. Zo weet je precies van te voren wat jouw correctness cijfer is. Het deel style kijken we deels automatisch na. De eerste 3 punten worden bepaald door `style50`. Ook `style50` kan je zelf inzetten bij alle opdrachten.

Dit is de formule voor de cijfers:

    grade = 3 * correctness + 3 * design + style

Gezien je voor elk van deze onderdelen maximaal 5 punten kunt halen, is het
totale maximum daarmee 35, en het minimum 7. Alle cijfers worden uiteindelijk geschaald naar
de schaal van 1 tot 10 op de volgende manier:

    grade = (grade - 7) / (35 - 7) * 9 + 1

Cijfers komen elke week voor donderdag online, zodat je de feedback kan verwerken in de opdrachten van de nieuwe week.

## Feedback

Bij dit vak stellen we een aantal tools beschikbaar voor het verkrijgen feedback. Zo is er `check50` voor feedback over de correctness van jouw opdracht en `style50` voor feedback over de style van jouw opdracht. Daarnaast is er `help50` om jou te helpen bij het begrijpen van foutmeldingen, en veel voorkomende problemen. Ook krijg je design en style feedback op alle opdrachten die je inlevert. Wij verwachten dat je deze feedback inzet om jouw werk iedere week te verbeteren.

Er is na elk tentamen de ruimte om de beoordeling en de antwoorden van je tentamen te bespreken. Hierover ontvang je een e-mail zodra het tentamen is nagekeken.

## Samenwerken, fraude en plagiaat

Samenwerken tijdens dit vak is niet toegestaan. Dit vak heeft als doel jouw persoonlijke programmeervaardigheid te ontwikkelen. Bij vervolgvakken is het vaak wél mogelijk om intensief samen te programmeren.

Tijdens de laptopcolleges is het natuurlijk prima als je de opgave bespreekt met de student die naast je zit. Het is echter <strong>niet toegestaan</strong> om delen van code van je medestudenten, of van internet, over te nemen.

Een belangrijk verschil dus: je kunt discussiëren over de manier waarop je een probleem aanpakt, maar je kopieert nooit code van anderen. Om het jezelf niet moeilijk te maken kijk je dus doorgaans ook niet op het scherm van een ander.

Als je merkt dat je zodanig aan het overleggen bent dat je dezelfde code krijgt als de student die naast je zit, wordt het tijd om te stoppen en de assistent om hulp te vragen. Als dit teveel gebeurt gaan we je vragen niet meer bij elkaar te zitten.

Kom je in tijdnood? Laat je niet verleiden tot het plegen van plagiaat. Je kunt de opdracht binnen een week alsnog inleveren. We willen het graag zo oplossen dat jij het vak zelfstandig kunt halen.

## Plagiaatregeling

Fraude volgens de UvA: *"Het handelen of nalaten van een student waardoor een juist oordeel over zijn kennis, inzicht en vaardigheden geheel of gedeeltelijk onmogelijk wordt."*

We gebruiken bij de beoordeling van de opdrachten plagiaatdetectie. Als blijkt dat je opgave geheel of gedeeltelijk overeenkomt met een andere inzending of een uitwerking van internet, dan zijn er twee mogelijkheden.

* Er is een bronvermelding: in dat geval voldoe je niet aan de eis van het zelfstandig maken van de opgaven en wordt je inzending afgekeurd. Omdat dit meestal na de deadline is betekent dat doorgaans dat je het vak dit jaar niet kunt afronden.

* Er is geen bronvermelding: in dat geval rapporteren we aan de examencommissie welke inzendingen overeenkomen, waarna de commissie beslist over te nemen maatregelen.

In eerdere jaren is één student uitgesloten van deelname na het kopiëren van een practicumopdracht. Andere studenten hebben een waarschuwing gekregen.

Zie ook:

* de [fraude- en plagiaatwebsite](http://www.uva.nl/plagiaat), en
* de onderwijs- en examenregeling van Kunstmatige Intelligentie.
